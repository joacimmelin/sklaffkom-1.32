Allmänt
-------
SklaffKOM utvecklades primärt under slutet av 1992 fram till 1994 
av några glada entusiaster och har sedan dess utvecklats mer 
eller mindre konstant med nyheter. Programmet kan köras under 
de flesta UNIX-miljöer och finns på svenska och engelska.  

SklaffKOM lyder under GNU-licens.  I den här texten presenteras 
hur programmet fungerar samt vad som skiljer det från andra 
liknande system.

För mer information om Sklaffkom, vänligen besök https://www.sklaffkom.se.

Möten
-----
Det finns fyra typer av möten som kan skapas i SklaffKOM: öppna,
slutna, hemliga och news.  Hemliga möten är osynliga överallt i
systemet utom för mötesskaparen och de som har rättigheter i mötet.
Möten skapas med kommandot "skapa möte".  Om mötesnamnet innehåller
ord inom parentes räknas inte dessa ord in i mötets namn.  T.ex. går
man till mötet "(SklaffKOM) synpunkter" genom att skriva "gå
synpunkter".  För att se vilka möten som finns ges kommandot "lista
möten".  Möten med en asterisk innan mötesnamnet är möten du inte är
medlem i.  News-möten skapas normalt bara av
administrations-användaren på användarnas beställning.

Mötesskaparen kan addera och subtrahera rättigheter för användare i
sitt möte.  Att ha rättigheter innebär att man får bli medlem i mötet.
Alla som är medlemmar har rätt att läsa och skriva texter, samt
överföra filer till mötet.  För att se vilka som har rättigheter i ett
möte ges kommandot "lista rättigheter".

Medlemskap i möte fås genom kommandot "medlem".  Man kan utträda ur
ett möte med kommandot "utträd".  För att se vilka som är medlemmar i
ett möte skriver man "lista medlemmar".

Mötesskaparen kan inte radera texter i mötet, utan bara författaren
till en text kan radera den.  Mötets namn kan ändras av mötesskaparen
med kommandot "ändra mötesnamn".  Mötet kan även raderas av sin
skapare med kommandot "radera möte".

Texter
------
Texterna organiseras i träd som är separata för varje möte.  Varje
inlägg motsvarar roten på trädet och dess kommentarer är förgreningar.
Normalt läser man texter från roten och uppåt i trädet.  Texter kan
inte flyttas mellan möten och en text kan inte ligga i flera möten
samtidigt.

SklaffKOM håller reda på tre stycken texter åt dig hela tiden, den
sist lästa texten, den "senaste" texten och den "kommenterade" texten.
Om du vill läsa den sist lästa texten igen ger du kommandot "igen".
Den "senaste" lästa texten är den text som senast lästes med kommandot
"(Läsa) nästa text" eller "(Läsa) nästa kommentar".  Denna text kan
refereras till med "senaste" i alla kommandon som arbetar med texter,
t.ex. "läsa", "kommentera" och "återse".  Den "kommenterade" texten är
den text som den "senaste" lästa texten är en kommentar till och kan
refereras på samma sätt som den "senaste" texten, t.ex. "återse
kommenterade" (kan även förkortas till "-").  Har du läst för långt
kan du använda kommandot "backa" för att backa tillbaka ett visst
antal texter.

Texter skrivs i möten med kommandot "inlägg" eller "skriv".
Kommentarer till texter eller brev görs med "kommentera".  Personliga
kommentarer (kommentarer som hamnar i den kommenterade författarens
brevlåda) görs med "personlig".

Privata brev till andra användare skrivs med kommandot "brev" och
användares namn.  Om du har flaggan "kopia (av sända brev)" påslagen
får du även en kopia av brevet i din egen brevlåda.  Om namnet
innehåller ett @ antas det att du vill skicka ett email till någon
annan i Internet-världen.

Texter läsas normalt genom att trycka <RETURN>.  Vill man läsa en
speciell text kan kommandona "läsa" eller "återse" användas, eller
textnumret anges ensamt som kommando.  Texter raderas med kommandot
"radera text" som bara kan utföras av textförfattaren.

Editor
------
SklaffKOM använder en enkel radeditor.  Det finns inte möjlighet att
göra t.ex. "!annat" och fortsätta en text senare.  Blir man utslängd
ur systemet pga avbrott i modemförbindelsen får man dock fortsätta
skriva in sin avbrutna text nästa gång man loggar in.

Editorn gör automatiska radbrytningar och det finns möjlighet att
"backa" upp på föregående rad (även upp till ärenderaden).  "Sägar"
och "skrik" kan skickas och tas emot innefrån editorn.  Texten man
editerar kan läsas "!läsa".  "!hela" eller Ctrl-L visar hela texten
inklusive texthuvud.  "!ändra" tillåter att man ändrar en speciell rad
i texten.  Ctrl-X eller Ctrl-U raderar hela den rad man står på och
Ctrl-W raderar ett ord bakåt.  Du kan även radera och infoga rader med
kommandona "!radera" resp "!infoga". En text sparas med "!spara"/
"!lägga" eller med Ctrl-Z/Ctrl-D.  Den text man kommenterar kan
återses med "!återse".  Vill man kasta bort sin text skriver man
"!bort" eller trycker Ctrl-C.  Hjälp i editorn fås med "!hjälp".

Flytta i editorn
----------------
Kommandot "!flytta" finns numera i editorn. Det tar ett mötesnamn som
argument och flyttar texten man skriver dit när den sparas. Det går bara
att flytta texter till möten man är medlem i. Kommandot fungerar bara vid
"kommentera" i möten, inte vid brev, inlägg eller personliga kommentarer.

Texten som kommenteras vet inte om att den är kommenterad, det vill säga
att det står inget om att det finns en kommentar i ett annat möte under
själva texten. Detta av två orsaker:

1. Rent tekniskt är det svårt att få det att fungera.
2. Man slipper en massa struntprat från ett möte i ett annat. !flytta
   har ju ofta används i andra system för att skriva någon fånig
   kommentar till en seriös text och addera den till ett slaskmöte.

När man läser den flyttade kommentaren går det att återse den kommenterade
texten med "å k" eller "-" som vanligt, även om man inte är medlem i det
mötet där texten finns. Dock måste man ha behörighet att BLI medlem för
att få se texten. [r en kommentar flyttad från ett möte man inte har
behörighet att titta i får man aldrig veta att det är en kommentar över
huvud taget.

Hoppa över och oläs
-------------------
SklaffKOM innehåller några kommandon för att välja ut vilka texter man
vill ha som olästa.  Dessa är indelade i tre grupper, kommandon för
att "hoppa över" texter, kommandon för att "oläsa" texter samt
kommandot "endast".

Vill man läsmarkera (alltså slippa läsa) alla texter i den gren av
text-trädet som man befinner sig i används kommandot "hoppa över".
Vill man läsmarkera hela trädet används kommandot "hoppa träd".

För att markera en text som oläst används kommandot "oläs text".  Då
kommer du att få läsa om texten nästa gång du loggar in i SklaffKOM.
Vill du oläsmarkera alla texter i trädet du står i ges kommandot "oläs
träd".  

Vill du oläsmarkera en del av trädet, det vill säga en viss text och
alla dess kommentar och underkommentarer osv. används du kommandot
"oläs delträd" och anger från vilken text du vill ha oläst.  Praktiskt
när man gör "återse kommenterade" flera gånger och sen vill läsa om
från det ställe där diskussion startade utan att behöva använda
"endast".

"Endast" används för att sätta antalet olästa texter i ett möte och
arbetar kronologiskt bakåt.  "endast 10" oläsmarkerar t.ex. de 10
senast skrivna texterna i mötet.

Sökfunktioner
-------------
SklaffKOM har två funktioner för att söka efter strängar i texter:
"sök" och "globalsök".  Dessa fungerar på samma sätt förutom att
"globalsök" söker i alla möten i systemet och "sök" bara söker i det
möte du befinner dig i.  Båda kommandona tar en textsträng som
argument och visar sedan alla textnummer där textsträngen förekommer
samt hela den rad som innehåller strängen.

Vill du lista ärenderaderna i det möte du befinner dig i kan du skriva
"lista ärenden" och få se dessa med den senast skrivna texten först.
Anger du en textsträng som argument visas bara de ärenderader som
innehåller textsträngen.

Säg och skrik
-------------
För att meddela sig med andra användare direkt och inte behöva skriva
texter i systemet finns det två kommandon: "säg" och "skrik"/"ropa".
Dessa fungerar på samma sätt förutom att "skrik"/"ropa" skickar
meddelandet till samtliga inloggade och "säg" endast skickar till en
specifik person.

Syntaxen för "säg" är "säg <användare>, <meddelande>".  Om bara "säg
<användare>" ges kommer SklaffKOM att fråga efter rader med
meddelanden att skicka till personen tills ett tomt meddelande ges.
Kommandot "skrik"/"ropa" tar inget användarnamn men fungerar i övrigt
på samma sätt.

Du behöver aldrig göra något för att ta emot ett meddelande, det
kommer automatiskt upp när systemet väntar på inmatning.  Samma sak
gäller om det skrivs en ny text i något möte, din prompt skrivs om
automatiskt.

Användarprofil
--------------
Det finns ett flertal saker du kan ställa in för din användare.  Dessa
beskrivs nedan:

Flaggor:  Dessa kan antingen vara "av" eller "på".  Ger du kommandot
"lista flaggor" ser du vilka flaggor som finns och deras status.  För
att ändra en flagga skriver du antingen "slå av <flagga>" eller "slå
på <flagga>".

Lapp:  En text som kommer upp varje gång någon skriver ett brev eller
en personlig kommentar till dig, ändras med kommandot "ändra lapp".

Lösenord:  Detta bör ändras första gången du loggar in och görs med
kommandot "ändra lösenord".

Personuppgifter:  Uppgifter som adress, telefonnummer och dylikt kan
du ändra med "ändra personuppgifter".  Dessa syns senare om man gör
"status" på din användare.

Timeout: Den tid det tar innan du blir utloggad om du inte rör vid
någon tangent.  Den är normalt 0 minuter, det vill säga aldrig.  Du
ändrar den med kommandot "ändra timeout".  En minut innan du blir
utloggad får du en varning.

Uppstartskommandon: En text som innehåller alla de kommandon som du
vill ska utföras varje gång du loggar in, t.ex. "vilka" och "lista
nyheter".  Använd kommandot "ändra uppstartskommandon" och skriv in
kommandona i editorn, ett kommando på varje rad och spara som vanligt.

Information
-----------
I SklaffKOM finns det ett flertal kommandon för att få information.
"lista användare" ger dig en lista på alla användare sorterad på
efternamnet.  "lista senaste" visar när varje användare senast
loggade in.  "lista nyheter"/"lista olästa" visar var du har olästa
texter.  "lista kommandon"/"?" visar vilka kommandon som finns och
"hjälp" ger hjälp för ett speciellt kommando.

"vilka" visar vilka som använder SklaffKOM just nu.  "var" visar i
vilket möte du befinner dig.  "tiden" visar vad systemets klocka är.

"status" visar detaljerad information om en användare eller ett möte
och "information" ger allmän information om systemet.

Filhantering
------------
SklaffKOM filsystem är uppbyggt så att varje möte automatiskt har en
area för filer.  Alla som är medlemmar i mötet har rätt att göra allt
med filerna i mötet, det vill säga: "ladda upp" filer till mötet,
"ladda ner" filer från mötet, "lista filer" i mötet, "beskriva filer"
i mötet samt "radera filer" i mötet.

Avsluta
-------
SklaffKOM avslutas genom något av kommandona "sluta" eller "logout" och
omstartas med "börja om".
